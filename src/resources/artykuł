Neurokognitywna teoria umysłu powinna wyjaśnić dlaczego i w jakich warunkach stany
umysłowe pojawiają się w wyniku procesów zachodzących w mózgu, jaka jest struktura i
własności relacyjne tych stanów. Zdarzenia neurofizjologiczne są substratem pozwalają-
cym na istnienie umysłu, a więc są warunkiem koniecznym jego istnienia. Środowisko
umożliwia utworzenie się w tym substracie reprezentacji regularności wykrywanych przez
zmysły, pozwalając na sprawniejsze działanie organizmu, sterowanego zdolnym do adaptacji
mózgiem. Powstanie zdarzenia umysłowego jest wynikiem rezonansu pomiędzy stanami
zapamiętanymi (oczekiwaniami) i stanem bieżącym (np. doświadczeniem zmysłowym),
czyli aktualizacji potencjalnych stanów wewnętrznych, modyfikowanej przez zewnętrzne
bodźce. Nowe stany modyfikują istniejące ślady pamięci lub tworzą nowe stany,
jeśli zostaną skategoryzowane jako dostatecznie odmienne i ważne.
Ewolucję zdarzeń mentalnych, będącą odzwierciedleniem stanów neurodynamicznych
mózgu, można śledzić w uproszczeniu w „przestrzeni umysłu”, określonej przez dające
się wyróżnić w naszym doświadczeniu wewnętrznym „wymiary”. Opis relacji mózgumysł
jest możliwy za pomocą ciągu przybliżeń stanów neurodynamiki tak, by zostały w
nim tylko cechy skorelowane z procesami umysłowymi. Skrajnym przybliżeniem neurodynamiki
są reguły zachowania automatów deterministycznych opisujące odruchy warunkowe.
Procesy afektywne nadają wartość różnym stanom w przestrzeni umysłu. Każdy
system przetwarzający informację w mózgopodobny sposób musi przyjmować jakościowo
różne stany fizyczne, wzorce pobudzeń „ubrane” w otoczkę skojarzeń i potencjalnych
działań. Wrażenia są nieodłącznym, wewnętrznym aspektem mózgopodobnego przetwarzania
informacji, a więc każdy system zdolny do komentowania zdarzeń w przestrzeni
umysłu musi twierdzić, że ma wrażenia i jest ich świadomy. Takie rozumienie natury
umysłu wydaje się być wolne od filozoficznych problemów, wyjaśnia takie subtelne zagadnienia
jak powstawanie i natura wrażeń czy proces przechodzenia od świadomego zaangażowania
do w pełni zautomatyzowanych czynności nieświadomych, dając jednocze-
śnie inspirację dla praktycznych zastosowań.
Wynikający stąd model przetwarzania informacji pozwala też na zrozumienie na czym polega
kreatywność umysłu. Materia mózgu jest substratem, którego pobudzenia skojarzone
z wewnętrznymi lub zewnętrznymi bodźcami dają wielką liczbę nowych kombinacji zapamiętanych
elementów i ich relacji, a więc liczne wyobrażenia. Emocje pozwalają na filtrowanie
powstających kombinacji, dopuszczając do pojawienia się w pamięci roboczej
(treści świadomości) tylko najbardziej interesujących stanów. Model ten zastosowano do
tworzenia nowych słów, symulując procesy wymyślania nazw na zadany temat.