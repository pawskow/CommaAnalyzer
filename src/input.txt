Lecąc ostatnio samolotem linii amerykańskich, natknąłem się na wewnętrzny pokładowy biuletyn, w którym znalaźłem quiz zatytułowany Twój kulturowy współczynnik inteligencji.
Zainteresowany, czy w ogóle takowy posiadam, poddałem się próbie pytań. Odpowiadając na pierwsze, należało podać, w jakim kraju do złego tonu należy spytanie kogoś: „Gdzie mieszkasz?” Odpowiedź, którą znalazłem na stronie 113, ku memu zaskoczeniu brzmiała: „Anglia”.
„Miejsce zamieszkania to dla Anglików sprawa prywatna” — poważnie pouczył mnie biuletyn.
Zamarłem na myśl o wszystkich tych latach spędzonych w Anglii, kiedy zagadywałem po prostu: „No, to gdzie mieszkasz, Clive?” (czy ktokolwiek inny, bo oczywiście nie wszyscy mieli na imię Clive), nawet przez chwilę nie podejrzewając, że popełniam niewybaczalną towarzyską gafę i że ów Clive (lub ktokolwiek inny) myślał wtedy o mnie: „Kolejny amerykański prostak”. No więc oczywiście teraz przepraszam najmocniej was wszystkich, a zwłaszcza ciebie, Clive.
A potem, kilka dni później, natknąłem się w „Washington Post” na artykuł o polityce brytyjskiej, gdzie — mam nadzieję
przypadkiem — zauważono, iż Szkocja leży „na północ od Anglii”. Geograficzna informacja, która — jak dotąd myślałem — jest dla wszystkich oczywista, ale nagle olśniło mnie, że może nie tylko ja jestem taki niedoinformowany, ale — czyż to możliwe? - cały mój drogi naród.
Zaciekawiło mnie, jak też dużo, lub też jak mało, moi amerykańscy ziomkowie wiedzą na temat Zjednoczonego Królestwa. Ale zdobycie takich informacji nie jest łatwe. Nie można przecież podejść do kogoś, nawet jeśli całkiem nieźle się go zna, i wypalić: „Czy masz pojęcie, co robi Chancellor of the Exchequer?” albo: „Szkocją leży na północ od Anglii — prawda czy fałsz?” Tak samo, jak nie można podejść do Anglika i spytać: „Gdzie mieszkasz”, gdyż w obu przypadkach byłoby to niegrzeczne, impertynenckie i zapewne żenujące dla pytanego.
Potem przyszło mi do głowy, że mogę zdobyć informacje nieco dyskretniej, udając się do biblioteki i przeglądając amerykańskie przewodniki po Wielkiej Brytanii. One mi powiedzą, jakich to informacji potrzebują Amerykanie, zanim Wybiorą się w podróż do Zjednoczonego Królestwa.
Poszedłem więc do biblioteki i zajrzałem do działu turystycznego. Były tam cztery książki o samej Brytanii, plus jeszcze osiem czy coś koło tego o Europie, z rozdziałami o Brytanii. Na pierwszy rzut oka najbardziej spodobała mi się Ricka Stevesa Europa 1996. Nigdy nie słyszałem o Ricku, ale według reklamy na okładce spędza on każdego roku siedem miesięcy, „wczuwając się we fiordy i pieszcząc zamki”, co brzmi strasznie patetycznie, o ile nie jest całkiem bezsensowne. Wziąłem sobie wszystkie książki do stolika i spędziłem popołudnie na fascynujących studiach.
No cóż, mam odpowiedź, a brzmi ona tak — Amerykanie nie wiedzą o Brytanii prawie nic, przynajmniej jeśli wierzyć tym książkom. Wedle różnych tekstów, przyszli amerykańscy turyści wybierający się do Brytanii powinni wiedzieć, że funt szterling jest akceptowany w Szkocji i Walii „tak samo jak w Anglii”, że kraj ma „dobrze wyszkolonych lekarzy” tudzież „wszystkie najnowsze leki” i „oczywiście, że Szkocja leży na północ od Anglii (całkiem daleko na północ, więc lepiej zarezerwować sobie na nią cały dzień).